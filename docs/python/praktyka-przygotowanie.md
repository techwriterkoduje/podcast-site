---
title: Przygotowanie
---

## Co nam będzie potrzebne?

Starałem się ograniczyć liczbę potrzebnych komponentów do minimum, żebyśmy mogli
przejść jak najszybciej do kodowania. Jednak pewnych rzeczy nie da się pominąć,
dlatego będziesz potrzebować takiego oprogramowania.

### Python

Pythona trzeba zainstalować. W niektórych systemach operacyjnych, może już być
zainstalowany, ale istnieje spora szansa, że nie będzie to wersja, której
potrzebujemy. A będziemy potrzebować wersji 3.7 lub nowszej.

Instalatory znajdziesz na oficjalnej stronie Pythona (https://www.python.org/).
Możesz też zainstalować Pythona poprzez menedżera paczek w swoim systemie
operacyjnym. Kolejną opcją jest użycie narzędzia pyenv
(https://github.com/pyenv/pyenv). W przypadku Windowsa możesz także skorzystać z
instalacji poprzez Microsoft Store.

Wybierz dogodną dla siebie metodę instalacji. Jeśli napotkasz jakieś problemy to
najlepiej poproś o pomoc kogoś kto ma doświadczenie z Pythonem albo poszukaj
informacji w internecie. Biorąc pod uwagę liczbę systemów operacyjnych,
potencjalna liczba problemów z instalacją jest spora, dlatego nie byłbym w
stanie pokryć w tym przewodniku każdej możliwej ścieżki.

Bez względu na to jaką wybierzesz metodę instalacji, zwróć uwagę, żeby dodać
Pythona do zmiennych środowiskowych, czyli przypisać komendę `python` do Pythona
3, którego zainstalujesz. Robi się to różnie w zależności od systemu
operacyjnego i sposobu instalacji. Na przykład, jeśli instalujesz Pythona na
Windowsie za pomocą instalatora pobranego z oficjalnej strony Pythona, na jednym
z ekranów będziesz mieć opcję, żeby dodać Pythona do zmiennych środowiskowych
(`PATH`).

### Edytor tekstowy

Możesz użyć jakiegokolwiek edytora tekstowego, żeby kodować w Pythonie. Jednak
zachęcam Cię do skorzystania z edytora, który wspiera Pythona. Ułatwi Ci to
znacznie życie, bo taki edytor podpowie Ci podczas pisania jakie masz opcje,
automatycznie sformatuje Twój kod i da Ci znać jeśli coś będzie nie tak. Na
szczęście nie ma problemu ze znalezieniem odpowiedniego edytora, który jest
darmowy. Nie chcę Ci narzucać niczego, ale w momencie pisania tego przewodnika
popularnym i darmowym edytorem, który oferuje wsparcie dla Pythona jest Visual
Studio Code od Microsoftu (https://code.visualstudio.com/). Może ta opcja będzie
dla Ciebie odpowiednia.

Oprócz edytorów, możesz skorzystać z bardziej zaawansowanej opcji, czyli IDE
(ang. _integrated development environment_). Przykładem może być PyCharm od
JetBrains (https://www.jetbrains.com/pycharm/). Jednak na nasze potrzeby jest to
za dużo. Nauczenie się obsługi IDE przyniesie Ci korzyści, ale na późniejszym
etapie nauki Pythona. Na tym etapie, polecam edytor tekstowy.

## Kodowanie czas zacząć

Mam nadzieję, że instalacja Pythona i edytora nie przysporzyły Ci problemów i że
Twój zapał jest taki sam albo większy jak w momencie rozpoczęcia czytania tego
przewodnika. Skoro mamy już wszystko gotowe to zabieramy się do pracy.

Będziemy krok po kroku budować naszą aplikację. Pomimo tego, że ten przewodnik
jest napisany w języku polskim i nasze pliki tekstowe zawierają w sobie polski
tekst, to nasz kod będziemy pisać po angielsku. Być może wyda Ci się to dziwne,
ale według mnie jest to bardziej naturalne i powszechne. Poza tym, dzięki temu,
Twój kod będzie mógł bywać w świecie, bo Twoi anglojęzyczni znajomi też będą w
stanie go zrozumieć.

Jeśli chcesz od razu skoczyć na głęboką wodę albo po prostu jesteś ciekaw co tu
się wydarzy, przejdź do sekcji [Gotowa aplikacja](#gotowa-aplikacja).
