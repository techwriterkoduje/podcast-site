---
title: Co dalej?
---

Dotarliśmy do końca przewodnika. Dobra robota! Twoja pierwsza aplikacja w
Pythonie jest gotowa. Mam nadzieję, że to dopiero początek Twojej przygody z tym
językiem programowania i że udało mi się przekonać Cię, że warto przyjrzeć się
mu bliżej.

Jeśli chcesz dowiedzieć się więcej o Pythonie i komponentach dostępnych w **The
Python Standard Library** to polecam oficjalną dokumentację
(https://docs.python.org/3/).

Możesz też dalej pracować nad generatorem, żeby stał się jeszcze lepszy. Oto
moje propozycje.

## Wsparcie dla Markdowna

Źródłem dla generatora są zwykłe pliki tekstowe. To niesie ze sobą pewne
ograniczenia. Na przykład, nie możemy dodawać formatowania takiego jak
pogrubienie czy kursywa. Jeśli potrzebujesz używać Markdowna w plikach
tekstowych, możesz przyjrzeć się zewnętrznemu komponentowi **Python Markdown**
(https://python-markdown.github.io/). Nie jest on częścią **The Python Standard
Library**, więc trzeba go zainstalować za pomocą narzędzia `pip`.

## Bardziej zaawansowane szablony

Możesz zastąpić element `Template` z komponentu `string` bardziej zaawansowanym
narzędziem do tworzenia szablonów. Jedną z możliwości jest **jinja2**
(https://jinja.palletsprojects.com/), która oferuje naprawdę sporo możliwości.

## Lepszy wygląd pliku HTML

Warto pomyśleć nad dodaniem jakichś ładnych stylów do pliku HTML. Do tego
będziesz potrzebować znajomości CSS. Możesz przyjrzeć się bibliotece
**Bootstrap** (https://getbootstrap.com/) rozwijanej przez Twittera. Jest ona
bardzo popularna i pozwala niskim kosztem tworzyć atrakcyjne strony HTML.

To już wiedza wykraczająca poza Pythona, ale na pewno przyda Ci się ona
niejednokrotnie w przyszłości podczas tworzenia innych narzędzi.
